---
layout: post
title: سال ۱۴۰۲
tags: 
categories: blog
telegram_post_id: 286
---
هوای امروز استکهلم، بهاری است. هوایی که تا دیروز ۳- درجه بود هم، به احترام عید نوروز بهاری شده. صبح که به سمت دانشگاه می‌آمدم، پرنده‌ها می‌خواندند و هوا بوی نم باران می‌داد. البته که بوی باران‌ش برای من آشنا نیست، اما لطافت‌ش را به خوبی می‌فهمم. این روزهای منتهی به نوروز، مدام فکر می‌کنم چه چیزی در مورد نوروز بنویسم؛ سیاه روزی‌مان مگر نو می‌شود؟ اصلا چه چیز را تبریک بگویم؟ باید امیدی به آینده باشد که تبریک بگویم یا نه؟

اما من هنوز هم فکر می‌کنم ما به امید زنده‌ایم و بخشی از وظیفه‌مان، قطع نکردن زنجیره خوبی‌هاست. به رسم سال گذشته، و به احترام همه کسانی که دیگر بین ما زندگی نمی‌کنند، می‌خواهم خوبی‌ها را فریاد بزنم؛ چرا که باور دارم فریاد زدن و یادآوری خوبی‌ها، بخشی از همان زندگی‌ای است که شعارش را می‌دادیم. باور دارم یادآوری اینکه با همه دردهایمان، نه تنها زنده هستیم و زندگی می‌کنیم بلکه دست همدیگر را محکم‌تر از قبل گرفته‌ایم، همان چیزی است که شعله امید را در دل‌مان زنده نگه می‌دارد.

این لیست خلاصه‌ای است از خوبی‌هایی که شما در سال گذشته کردید:
- شما امکان ادامه تحصیل ۸ دانشجو را فراهم کردید؛ از هزینه آزادسازی مدرک تا پرداخت هزینه‌های آزمون زبان.
- شما برای سه دانشجو به مقصد آمریکا (جورجیا، شیکاگو، ایلینوی) بلیط خریدید.
- شما برای یک دانشجو به مقصد کانادا (مونتریال) بلیط خریدید.
- شما بخشی از دیه‌ی یک محکوم به اعدام را پرداخت کردید و به اون فرصت دوباره زندگی کردن بخشیدید.
- شما هزینه تعمیرات سیستم گرمایشی یک مدرسه در سیستان و بلوچستان را پرداخت کردید.
- شما برای یک دبستان در کهگیلویه و بویراحمد، کامپیوتر خریدید.
- شما هزینه رهن یک خانه برای زن سرپرست خانوار را پرداخت کردید.
- شما برای یک دبیرستان در سیستان و بلوچستان، نزدیک به صد جلد کتاب درسی و غیردرسی خریدید.
- شما هزینه تعمیرات و تجهیز دو مدرسه در سیستان و بلوچستان را تقبل کردید.

همه این‌ها به لطف شما اتفاق افتاد، و چراغی که شما در این گوشه‌ی اینترنت روشن نگه داشتید. امیدوارم چراغ دل‌‌تون همیشه روشن باشه.
