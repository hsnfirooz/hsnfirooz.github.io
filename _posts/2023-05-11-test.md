---

layout: post
title: تست
tags: کتاب صحیفه-نور 1984 قلعه-ی-حیوانات شازده-کوچولو عبدالعظیم-کریمی معرفی-کتاب
categories: عمومی
telegram_post_id: 289
---

**

اصفهان که زندگی می‎کردم، یکی از مهمترین بخش‎های زندگی‎ام کوه‎نوردی بود. رمضان سال ۹۵ هر شب قله صفه را فتح می‎کردم. دوستان و همنوردهای زیادی هم پیدا کرده بودم. کوه بخش پر رنگی از زندگی و شخصیت من بود. پناهگاه امنی بود برای فکر کردن و دوری از شلوغی و هیاهو، که کمی عمیق‌تر و دقیق‌تر فکر کنم و تصمیم بگیرم. یکی از مهمترین تصمیم‎های زندگی‎های زندگی‎ام را هم در همان کوه صفه گرفتم. روی قله نشسته بودم و تصمیم گرفتم کنکور کارشناسی‎ ارشد را شرکت کنم. کمی قبل‌تر هم پایین‌تر از همین نقطه، با یکی از همکلاسی‌ها به این نتیجه رسیدیم که اگر برای فوق‌لیسانس مهاجرت کند، هرچند حمایت خانواده را نداشت، برای آینده و اهدافی که دارد بهتر است.

بعد از آن تصمیم، زندگی‎ام کم‎کم تبدیل شد به کتابخانه‎ رفتن‎های منظم، از حوالی هفت صبح تا ده شب. هیچ اغراقی نمی‌کنم. دوران کارشناسی بیشتر برای من دوران شناخت خودم بود و هرچند معدل خوبی داشتم اما دانشم سطحی بود. همچنین نزدیک به ۵۴ واحد برای دو ترم پیش رو باقی‌مانده بود و هیچ‌ چیزی به جز این برنامه‌ی فشرده امکان‌پذیر نبود.

برای کتابخانه اما انتخابم کتابخانه دانشگاه اصفهان نبود. هم به دلیل اینکه عموما تا ساعت شش عصر باز بود، هم اینکه در آن مقطع زمانی، ترجیح می‎دادم در خلوت درس بخوانم تا کمترین حواس‎پرتی را داشته باشم. این شد که پای ثابت کتابخانه علوم‎پزشکی شدم که اولا ساعات طولانی‎تری باز بود، و همچنین حواس‎پرتی کمتری برای من داشت. اگرچه آن‌جا هم دوستان زیادی داشتم، اما راحت‌تر می‌توانستم تمرکز کنم.

اما متاسفانه یک مانع بزرگ وجود داشت و آن هم نگهبانی و حراست کتابخانه بود. با اینکه کتابخانه در فضای دانشگاه قرار داشت، اما حراست گاه به گاه سر و کله‎اش پیدا می‎شد و کارت‎هایمان را چک می‎کرد و دانشجوهای غیرپزشکی را می‎انداخت بیرون، حتی با وجود صندلی‎های خالی.

اگر کتابخانه صندلی خالی نداشته باشد، می‎شود برای افراد الویت‎بندی کرد (هرچند این مورد هم جای بحث و بررسی دارد و من به شخصه موافق این نوع تقسیم‌بندی در فضای دانشگاهی نیستم)، اما در اکثر روزها صندلی خالی وجود داشت و بازهم الویت با دانشجویانی بود که در کتابخانه نبودند! سیاست دانشگاه این بود که کسی از کتابخانه و صندلی‎هایش استفاده نکند بهتر از این است که غیر پزشک به جمع ما راه پیدا کند.

البته که من بسیاری از بچه‎های کتابخانه را می‎شناختم و از همان اول با کارت یکی از دوستانم به کتابخانه می‎رفتم. کارت دانشجویی‎اش را اشتباهی در ماشین لباس‎شویی شسته بود و رنگ و رویی روی کارت نمانده بود. قسمت‎های خالی روی تصویر کارت را، قوه تخیل مامور حراست پر می‎کرد. استفاده از کارت دیگری تخلف بود، اما سیاست و قانون به گونه‎ای بود که تو را به سمت خلاف سوق می‎داد. هر بار حراست می‌آمد و سوال شخصی می‌پرسید که من را گیر بیاندازد، من هم با اعتماد به نفس محمد روی کارت را برایش بازسازی می‌کردم.

کتابخانه دانشگاه علوم‎پزشکی در ایام عید تعطیل بود. پناهگاه بعدی‎ام کتابخانه بیمارستان خورشید بود. باز هم صندلی‎های خالی و باز هم حراست. دانشجوی رشته مهندسی هم از صد فرسخی پیداست، همه نشسته‎اند و شسته رفته مطالعه می‎کنند، تو اما صدتا کاغذ چرک‎نویس داری.

حراست بیمارستان خورشید آمد و سوال پیچم کرد، من هم تمرین‌های قبلی‌ام را بازگو کردم. قانع شد و رفت. چند دقیقه بعد یکی دانشجوها بلند شد و من هم به بهانه آبدارخانه، دنبالش رفتم. دانشجوی مذکور با حراست بحث می‌کرد که من دانشجوی پزشکی نیستم و او همه را می‌شناسد و حتما کارت من جعلی‌ست. آنجا فهمیدم که دانشجوهای سال آخر هستند که خبرچینی می‎کردند و به حراست می‎گفتند فلانی دانشجوی پزشکی نیست و می‎آمدند من را می‎انداختند بیرون. همه هم حق به جانب بودند که اینجا مختص دانشجویان پزشکی است. همچنان با وجود صندلی‎های خالی.

حالا چند سال از آن اتفاق می‎گذرد و من در دو دانشگاه اروپایی تحصیل کرده‎ام. دانشگاه‎هایی که هیچکدام نه در و دروازه دارند و نه دیوار و حراست. ساختمان‎های دانشگاه، بخشی از بافت شهری هستند. کتابخانه‎هایشان هم همینطور. حتی سلف دانشگاه هم به روی عموم باز است (البته بدون قیمت‌های دولتی).

حالا که این متن را می‎نویسم در کتابخانه یکی برترین‎ دانشگاه‎های دنیا دشسته‎ام. دانشجو که نیستم هیچ، بین این همه اروپایی آلمانی زبان، مهاجری هستم زبان نفهم و کله‎سیاه. اینجا فقط یک طبقه از شش طبقه کتابخانه مختص دانشجویان همین دانشکده است. وقتی از مسئول دم در پرسیدم که آیا اجازه دارم از کتابخانه استفاده کنم؟ با خوش‎رویی راهنمایی‎ام کرد، آسانسور را نشانم داد و گفت هرکتابی را که بخواهی میتوانی داخل کتابخانه استفاده کنی، بدون اینکه نیاز به کارت شناسایی داشته باشی.

کتابخانه‎ها یکی از مهمترین‎ ساختمان‎های شهری هستند. متاسفانه برای ما کتابخانه تبدیل شده‎ست به سالن مطالعه، آن هم فقط برای کنکوری‎ها. نه طراحی زیبایی دارند، نه خبری از صندلی‌ها و میزهای استاندارد و راحت هست و نه رویدادی در آن‌ها برگزار می‌شود.

اهمیت فضاهای شهری را تا قبل از مهاجرتم نمی‌دانستم. زندگی من در اصفهان و بخصوص تهران، آپارتمان محور بود. از آپارتمان خانه‌مان می‌رفتم به آپارتمانی که کافه بود، به آپارتمانی که رستوران بود، به آپارتمانی که کلاس درس بود. بین راه را هم در خودرو پناه می‌گرفتم چرا که فضاهای شهری، فضاهای نا‌امنی بودند.

**
