---
layout: post
title: محرومیت از آنچه که می‌خوانید بزرگتر است
tags: 
categories: blog
telegram_post_id: 282
---
استان سیستان و بلوچستان با کلمه محرومیت در ذهنمان گره خورده است. البته با محرومیت و 
مهمان‎نوازی.  قبلا که در مورد محرومیت‎زایی نوشته بودم، باور داشتم با توجه به مطالعه چند مطلب 
اینترنتی و بررسی آمارهای منتشر شده، در کنار تجربه‎ای که به واسطه معلمی مادرم در یک منطقه محروم 
داشتم، و البته گذراندن سه واحد دانشگاهی اقتصاد توسعه، محرومیت را به خوبی می‎فهمم. اما حالا بهتر از
همیشه میدانم که درکم از محرومیت فقط محدود به تعریف یک واژه بوده، حال آنکه محرومیت کلمه‎ایست
که نمی‎شود آن را تعریف کرد، و تمام تعاریف صرفا تلاشی هستند برای توصیف آن. هرچه بیشتر از محرومیتی
که دیدیم و به واسطه حضور کوتاه و سه روزه‎مان در خاش زندگی‎اش کردیم بگوییم، تصویر ناکامل‎تری از 
آنچه واقعا هست ترسیم می‎کند. هرچه هست و نیست، در این جمله‎ی دختر بچه‎ی دبستانی خلاصه 
می‎شود: "ممنونیم ازتون که به ما و مدرسه ما اهمیت دادین". از این لحظه به بعد، محرومیت با واژه اهمیت
در ذهنمان گره خواهد خورد. اهمیتی که هیچکس برای اهالی سیستان و بلوچستان قائل نبوده و نیست.
![خیابان اطراف مدرسه شهید بازیاری](/assets/image/posts/khash_project/street.jpeg)
موجود در این شهر پیدا کردیم. هرچند سفر و بازدید میدانی‎مان از خاش، یادآور این نکته بود که اگرچه 
محرومیت برای ما فقط یک کلمه است، اما برای اهالی خاش، محرومیت قسمتی از زندگی هر روزه‎یشان 
است. شنیدن از محرومیت و با مواجهه با آن، اختلافی به اندازه تفاوت زیستن و نزیستن آن دارد.
مواجهه ما با محرومیت‎های خاش، صرفا محدود به بخش کوچکی از این محرومیت‎های روزمره در مدارس 
آن بود. مدارسی که به سختی می‎شود آن را مدرسه نامید. مدارسی که از امکانات بدیهی و اولیه‌‎ای مانند آب 
لوله‎کشی، برق، در ورودی، هرگونه وسیله بازی، و حتی سرویس بهداشتی محروم هستند، فقط ساختمان‎هایی
هستند که در آن‎ها، صرفا کتاب‎های درسی تدریس می‎شوند.
![مسیر ورود به کلاس دانش‎آموزان](/assets/image/posts/khash_project/student_path.jpeg)

در حیاط مدرسه که قدم می‌زنید، البته اگر بتوانید قدم از قدم بردارید و میخکوب واقعیت رو به رویتان 
نشوید، با حیاطی مواجه می‌شوید که تا همین دو هفته پیش در نداشته، و رو به روی آن هم کمپ ترک اعتیاد
است. به اطرافتان که نگاه می‌کنید، خالی از رنگ‌های کودکانه‌ای‎ست که یک مدرسه باید به ‌ذات کودکانه‌اش 
داشته باشد و گویا وارد مدرسه‌ای سیاه و سفید شده‌اید، به واسطه دیوار‌های بتنی اطرافتان. زنگ‌های تفریح 
با حیاطی کوچک مواجه می‌شوید که دانش‌آموزان هر سه دوره تحصیلی در کنار هم، از دبستان تا دبیرستان، 
به این طرف و آن طرف می‌دوند. بوفه‎ای که وجود ندارد و بچه‎ها برای صرف خوراکی یا صبحانه‎ای که از خانه
آورده‎اند، روی زمین می‌نشینند چرا که نیمکتی در حیاط نیست، حیاطی که اطرافش مملو از زباله‎ است چرا 
که سطل زباله‎ای وجود ندارد. 
بچه‎هایی که تنها وسایل تفریحی‌شان سنگ‌هایی است که دور حیاط مدرسه ریخته است و آن‌ها را به اطراف 
مدرسه یا به سمت همدیگر پرتاب می‌کنند.

کمی آن طرف‎تر، در گوشه مدرسه یک سرویس بهداشتی‌ خراب و قدیمی وجود دارد که عملا به دلیل نداشتن 
آب و سیستم تهویه غیرقابل استفاده است. اینجا که بایستید، مدیر مدرسه دستان شما را می‌فشارد و با کمی
بغض توضیح می‎دهد روزی نیست که دانش‌آموزی دبستانی شلوار خودش را خیس نکند… دانش‎آموزان 
مجبور هستند یا تحمل کنند، یا به خانه برگردند، و یا در نهایت از همین سرویس بهداشتی خراب استفاده 
کنند.

زنگ کلاس‌ها که با فریاد کادر مدرسه به صدا در‌ می‌آید، همراه دانش‌آموزان به کلاس‌ها می‌روید چرا که به 
گفته مدیر، دانش‌آموزان با دیدن شما به عنوان خیری که در مدرسه حاضر شده‎اید، خوشحال می‎شوند. 
کلاس‌هایی کوچک و تاریک و سرد، چرا که نه برق دارند و نه سیستمی گرمایشی، شما را میخکوب می‌کند و 
تمام تلاشتان را می‌کنید که بغض‌تان را با لبخندی به سوی دانش‌آموزانی که با تراکمی بالا در کنار هم 
نشسته‌اند، پنهان کنید. کلاسی که اگر کسی بخواهد از ردیف آخر به پای تخته‌ بیاید باید همه بلند شوند.  

به ظهر که می‌رسید و صدای اذان در مدرسه می‌پیچد، دانش‌آموزان بر روی آسفالت زمخت حیاط مدرسه‌ به
اقامه نماز می‌پردازند. 

در نهایت بعد از تمام آنچه که در این مدرسه دیدید و شنیدید و لمس کردید، با صحنه‌ای مواجه می‌شوید که
هم به شدت زیباست و هم در عین زیبایی، تضادی معنادار با واقعیت دارد. ماکتی را در حیاط مدرسه 
می‌بینید که دانش‎آموزان از مدرسه‌شان ساخته‌اند. مدرسه‎ای که بسیار رنگارنگ است و زمین بازی دارد و با 
مدرسه سیاه و سفیدی که می‌‌بینید، فرق اساسی دارد. درون ماکت، چاه آب و رودخانه‌ای قرار دارد که با 
توجه به تشنگی‌تان در این چند ساعت و عدم دسترسی به آب می‌فهمید که این ماکت، تقابل مدرسه‎ی بچه‌ها
در رویاشان و واقعیت است.